---
published: true
layout: post
categories: eksi cinema
permalink: the-incredibles-2-tr
title: the incredibles 2 - tr
---
bugün sinemada türkçe dublajlı şekilde izlediğim `pixar` tarafından üretilen ve `walt disney pictures` tarafından piyasaya sunulan animasyon filmi. yönetmeni ise `brad bird`.

ilk filmin ardından 14 yıl gibi dev bir süre geçmiş, filmin duyuruluşundan itibaren seyircinin beklentisi epey yüksek. genel kamuoyunu tatmin etti mi bilemeyeceğim ancak ben oldukça beğendim. zaten `wall-e`, `inside out`, `zootopia` gibi sosyal mesajı bol bir film de beklemiyorsunuz lakin sosyal mesaj hususuna bile dokundurmuş `the incredibles 2`.

çocuklar genelde her şeyi beğenir fakat bunu herhangi bir çocuk; sadece ve sadece aksiyonuna, eğlencesine bakarak da gayet beğenecektir diye düşünüyorum. eleştireceğim noktalar elbette oluyor ama o zamanlarda düşünüyorum ki bu film daha başka ne sunabilir seyirciye? aksiyonu, eğlencesi bol, hikaye kötü değil hatta bir animasyona göre kaliteli. yani eleştirilir pek tabi film ama bu çok yersiz olur benim nezdimde.

bahsettiğim gibi filmi türkçe dublajlı izledim. en çok istediğim şey `samuel l. jackson`'ın (lucius best-`frozone`) sesini duymaktı zira adamın öyle ikonik bir sesi var ki birçok yerde karşınıza çıkıyor yine de hiç bıkmıyorsunuz. bunun en güzel örneği `grand theft auto san andreas` oyunundaki ana kötü karakter `frank tenpenny`'dir sanırım. maalesef ki sesini duymak mümkün olmadı. fragmanlardan `bob odenkirk`'in sesini de tanıyabilmiştim, onu da duyabilsek hoş olurdu ama ne yapalım? opsiyon sunulsa keşke. en azından türkler olarak dublaj işini özellikle animasyonda ve çizgi filmde dublaj işini epey iyi kotarıyoruz hatırı sayılır zamandan beri. başarılıydı yani dublaj. dert etmeyin kısaca dublaj mevzusunu.

inanılmaz aile tema müziği çok güzel bestelenmiştir ve hep beğenmişimdir, burada da duyunca tüylerim diken diken oldu ve keyifli bir tebessüm ettim. zaten genel olarak bir film ile özdeşleşmiş tema müziklerini severim. aşağı yukarı herkesin bildiği ve mırıldanabildiği melodilerdir bunlar ve filmin atmosferini, ruhunu, duygusunu epey efektif kılarak izleyiciye verir ki bu da bence fark edilmeyen fakat inanılmaz kıymetli ve mühim olan bir hadisedir zira bence filmi film yapan unsurlardan biri sadece kendisi değil seyircide bıraktığı izlenimdir. 

--- `spoiler` ---

farklı süper kahramanlar görmeyi istiyordum. tadında bırakacak şekilde ilginç güçler ve karakterler görünce de mutlu oldum açıkçası. yaptığınız şey animasyonsa bir de biraz daha özgür ve yaratıcı olabiliyorsunuz/olmalısınız. bu açıdan tatmin oldum.

`jack jack` karakteri de gerek güçleri gerek aile üyeleri ile olan ilişkisi bakımından sevimli bir karakterdi. rakun dövüşü kısmını zevk alarak izledim misal olarak.
diğer karakterler hakkında fazla kelam etmenin pek de anlamı olduğunu düşünmüyorum ben, hepsi nasıl bıraktıysanız öyle aşağı yukarı. gayet sağlıklı, sorunsuz karakterler yani. sadece violet ilk filme nazaran daha bir çocuksu, daha bir küçük çizilmiş gibi geldi. ilk filmde daha olgun gözüküyordu diye anımsıyorum. yalnız değilimdir umarım. bu arada `elastigirl` de bir hoştu sanki, seksapel katmışlar gibi geldi.`:swh`

bu arada film arkalardan fazlaca ilginç şeyler söyleyip önemli hususlara değiniyordu. o açıdan da takdir ettiğimi söylemeden edemeyeceğim. sırf aksiyon, salt macera da değil yani birkaç paragraf önce de belirttiğim gibi.

--- `spoiler` ---
 
vakit geçirmek istediğiniz bir çocuğunuz, yeğeniniz, akrabanız var ise oldukça
münasip bir film bu. hatta film ile ilgili bir maziniz var ise tek başınıza gidebilirsiniz, ben arkadaşımla izledim ancak büyük ihtimalle tek de izlerdim merakımdan ve nostalji ilgimden. 

iyi seyirler!
