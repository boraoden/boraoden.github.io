---
published: true
layout: post
categories: personal
permalink: toy-bir-erkegin-hatalarla-dolu-uc-aylik-guncesi-tr
title: toy bir erkeğin hatalarla dolu üç aylık güncesi - tr
---
bu gönderi, yazarın hayatına girmiş ve çok yakın vakitte çıkmış bir insanın yazara öğrettiklerini, deneyimlettiklerini, hissettirdiklerini ve düşündürdüklerini toplu bir sayfada bulundurmak isteyen yazarın bir çeşit _closure_ ve nihai bir "her şeyi geride bırakma" derlemesidir. kuşkusuzdur ki içinde çıkarmasını bilene çıkarılacak sayısız ders mevcuttur.

yazar, burada birleştirdiği anlık ve yoğun duygularla yazdığı yazıların birçoğundan pişman olmuş olsa da bazılarından utansa ve haftalar sonra okuyunca onlarca noktasını komik bulmuş olsa da kendi kalemine duyduğu saygı çerçevesinde onları silmeyi uygun görmeyip bu tip bir günce-vari kayıt derlemesine dönüştürmeyi uygun bulmuştur. 

yazarın hayatına giren bu insan, tümüyle duygusal bir yazı olmasa da [i know](https://boraoden.net/i-know-en) üstüne olan yazısını kaleme almasında kısmen etkili olduğu için ve yazarın geride bıraktığı üç aylık süreç boyunca şarkının mesajını iki taraflı şekilde her hücresine kadar hissettiği için bu yazıyı kaldırmayı da uygun bulmamıştır ve [i know](https://boraoden.net/i-know-en), [boraoden.net](boraoden.net) varlığını sürdürdükçe hayatına devam edecektir.

yazar, okuyacaklara "iyi okumalar" ve sabır diler, samimi bir teşekkür eder.

**09.01.23 - pazartesi.**

---

## ender gelişen osasuna atakları - 16.10.22

sevgili okuyucu, _eşek bile aynı çukura iki kez düşmez_ derler, bilirsin. ama insan düşer işte, her seferinde kendine daha büyük sözler verir, her seferinde daha büyük uyarılar koyar ama en nihayetinde düşer galiba yine. bu vaziyet, o insanı ne yapar peki; aptal mı, deli mi, işe yaramaz mı? 

tüm bunlar olurken lig birincisinden kendi evinde dört gol yemiş halde seksen üçüncü dakikada bir umutla oyun kuran genç orta saha oyuncusunun mağrur tavrıyla önüne bakman gerektiğini hissedersin. her santra yeni bir başlangıçtır sana, bu sene küme düşmeyeceksinizdir, _yeni bir jenerasyon geliyor_ tarzı şeyler yazar gazeteler. "bu sene, o sene"dir.

kariyerinin başını anımsarsın sonra.

monoton ve sıkıcı geçen on sekiz senelik bir serüvenin ardından alınmışsındır u-18 takımından a takımına birden. üniversite falan diyorlardır oraya. geç de olsa yaşarsın, en azından yaşamaya çalışırsın bir şeyler. dersin ki "lisede olduğum gibi olmayacağım" vesaire, anlarsın işte. neyse. yaparsın o ilk atağı. metrelerce boşlukla ofsayta takılırsın ama koşu atarken yine de bir umutla yan hakeme bakıp başını eğersin sonra. verirsin başlangıçta tecrübesizliğine tabii, altyapın sağlam değildi ki usta, olur bir bahanen elbette. 

![]({{site.baseurl}}/images/egoa1.jpg)

ilgili gözüktüğünü düşündüğün, "aha bu da tam bana göre be!" dediğin kız birden neden olduğunu anlamadığın şekilde rest çekmiştir sana. "ne yaptım ki" dediğinle kalırsın kendi kendine. zaten o kadar da matah bir kız değildir ki. kedi-ciğer mevzusunu bilirsin değil mi sevgili okuyucu? "bir dahakinde bu kadar ilgili olmayayım bari" dersin.

sonrasında affedersin kendini haliyle ama bu; kaçınılmaz şaşkınlıkların, duvara toslayışların ilki olur sadece. _güzel bir orta gelecek de son dakikada kafa golüyle maç kazandıracağım_ diye düşünüp rakip ceza sahasına gelen, korner sonrası seken top rakibe geçince tazı görmüş tavşan gibi, topuklarını kıçına vura vura kendi kalesine koşan kaleciye döneceksindir. sen ne zannettin kendini koçum?

istersen olaylar de, istersen insanlar, istersen deneyimlenenler; o ilk atak durağanlaştırır seni, şaşırtır ve bir hayli bozar kimyanı. yine de _iyi oldu_ dersin, öğretici gözükür şüphesiz, kenardan da girsen büyük ligde oynuyorsundur be oğlum. bir nevi memnun olursun, kendine gelirsin ve hayat dersi çıkardığını zannedersin ahmakça.

zaman geçer biraz, antrenmanlar arasında mekik dokursun, her geçen gün üstüne koyduğunu düşünürsün. komiteler, pandemiler gelir geçer. sen üstüne koymaya çalışmış olsan da verimsiz geçen bir sezonun daha ardından takımdaki üçüncü yılında yıldızının parlayacağını hissedersin bu sefer.
senin maçın yaklaşıyordur, hem real madrid'ten hem barcelona'dan scoutlar bu maçı izleyecekmiş der takımdaki veteranlar sana. heyecanlanırsın.

![]({{site.baseurl}}/images/egoa2.jpg)

artık olgunlaştığını düşünürsün ama bu ataktan da sonuç çıkmaz, vurur tüm şutların direği. _olsun be_ dersin,  _en azından ofsayta düşmedik_. ama gol gelmemiştir senden henüz. maçın başından, hatta kariyerinin başından beri ender gelişen ataklarından biri daha sonlanmıştır işte böylece. hatan yine aynıdır. yavaş oyun kuramıyorsundur, pozisyon bilgin zayıftır, ilk golü hızlı bulayım derken bir atağın daha sonlanmıştır işte sen fark etmeden. 

bir insana bu kadar kolay bağlanmanın sağlıklı olmadığını fark edersin.

gitgide umudun kırılıyordur ama _daha gencim ya_ dersin, gençliğinin elinden aktığını hissedersin ama bastırırsın bu hisleri. umut vadeden bu ikinci kız da geçmişe karışır işte, belki okulda görünce gülümsersiniz birbirinize, o kadar. şarkının da dediği gibi, eskiden bildiğin birine döner birdenbire o hanımefendi. 

bir sezon daha bitmiştir bile, kendine olan inancını kaybetmeye başlıyorsundur, durum hiç ama hiç normal değildir. medya da senden ilgiyi çekeli çok olmuştur. içinde kalan son güç ve inanç kırıntısına sarılırsın her şeye rağmen. ligdeki dördüncü sezonunun büyük kısmının hastanede geçeceğini söylerler sana, _bu sene işler biraz da iyi olabilir ha belki_ diye düşünürsün. sezon açılalı çok olmadan tanışırsın da başka bir kızla hakikaten.

bu maç umut vadediyordur işte, hiç sonuçlanmamışsa da atakların, bu sefer gol olacağına dair inancın tamdır. karşı taraf bunu sana inanılmaz yoğun şekilde hissettiriyordur. hakikaten de olur gibi olur bir şeyler, üçüncüde voleyi vurabildiğini hissedersin ama bir bakmışsın ki aradan geçen üç dört sezonda hiçbir şey değişmemiştir. ne sen öğrenmişssindir yapmaman gereken hataları ne de kızlar farklılaşmıştır. bu hanımefendi ile de birebir aynı şeyler olur. ardından fark edersin ki sana oyunu yanlış öğretmişlerdir altyapıda, aynı hatayı sayısız kez yapana ne denir?

rakiple tokalaşırsın, iletişim kurmaya çalışırsın, umutsuz vaka olduğunu hissedersin sonra, 21 yaşında "bıraksam mı bu işleri acaba" diye düşünürsün. bu oyun sana göre yazılmamıştır hocam.

yalnızlık çukuruna o kadar derince batmışsındır ki sana yukarılardan elini uzatan tüm insanlara var gücünle sarılıyorsundur. problemin bu olduğunu bilsen de kaçamıyorsundur ki buna meyilinden. sana el uzatanları da ilk temasta kuvvetlice çekince korkuyorlardır doğal olarak, işin tüm esprisi de kaçıyordur zaten. bu iş bu kadar kolay olmamalıdır hani.

kendine geldiğinde kafanda _california dreaming_ çalıyordur. bu satırları bir tek onun anlayacağını düşünürsün ve yüzüne bir tebessüm konar sadece. o güzel kurabiyelerin tadı ağzına gelir, gözlerin dolar ve _benden bu kadar_ dersin. 

ender gelişen bir atağın daha sonlanmmıştır, bir diğerinin ne zaman gelişeceğiyse tam bir soru işaretidir.

---

## i know - 26.10.22

if you know just a bit about my taste of music, you would know that _placebo_ is one of my favourite bands of all time thanks to my dear friend _ametg_. my most listened song from them is probably [for what it's worth](https://www.youtube.com/watch?v=y_XJEQaYRck) but they have lots of magnificent songs in their pocket and i'm going to talk about _i know_ today.

i generally enjoy the songs with simple and meaningful lyrics rather than the ones filled with bunch of complicated parts and words with hidden meanings. the first band comes to my mind when i think about these simple-lyric-bands are _scorpions_, because they are german, they write their songs very simple yet beautiful and touching. their songs are usually simple and give their message very well and directly. 

_placebo_ isn't that kind of a band actually, they even write their songs quite poetically and i often cannot understand the meaning behind their words easily.

but, _i know_ is a lovely song that everybody could find something familiar when listened. _brian molko_ mentions it as "one of the best songs that he has written", it is overly melancholic while provoking the listener to think about the past and bitter experiences.

![]({{site.baseurl}}/images/placebo1.jpeg)

you feel that painful words and sense them to the every little vein through your body when he says,

> you love the song but not the singer

because what you've experienced and treated like was exactly like that. 
but after that he adds, 

> you want the sin without the sinner

and you realize that you're not treating very differently to the girls who liked you compared to how the girls you liked treated you in past. you suddenly realize that everyone is human after all and you've nothing to do about it. everybody has both desires and red flags and it is almost impossible to break them. you shouldn't attempt it anyway.

_i know_ brilliantly shows how an emotion and attitude towards someone can be universal and how we all can get sad and blue in almost certain and particular situations. i'm sure that plenty of men all over the world have seen the fire in their partner's eyes for the sins they've committed but they also knew that their partner isn't happy with them because this happens all the time and either sides are constantly suffering from this.

but the part which hits the hardest is when _brian_ says,

> the past will catch you up as you run faster

because you notice that it is possible to adapt but impossible to forget, it is possible to try but impossible escape from the past. 

the people you met've already changed you and made you who you are in some way, in some degree. the incidents and experiences you faced might have made you more tough or emotionless but it is inevitable to face them so it would be quite wise to accept and embrace.

because _i know_,

_the last in line is always called a bastard._

---

## bir çuval incir - 11.12.22

uzun zaman oldu yazar buralara uğramayalı, ani bir yazma isteği ile yazıyor yazar bunları, belki sonra minik düzenlemeler yapabilir normalde hiç yapmadığı şekilde.

sıkıcı ve gri bir mersin akşamı insanı boğuyor tam şu vakitler. pazar gününün geç saatlerinde düşünceli olmayı kim sever? hele insan birkaç saat önce _bir çuval inciri_ çok feci şekilde berbat ettiyse mümkünatı var mıdır pazartesine umutla bakmanın?

> got no friends, got no lover

diyordu _placebo_, bu dünyaya uğramış en güzel şarkılardan birinde. bu sözlerin yazardaki rezonansı şu saatlere kadar hiç bu denli yüksek frekanslı olmamıştı açıkçası. eskiden boş bir melankoliyle etkilendiği bu sözleri şimdi sahici bir empatiyle ve bunları sahiplenebilme hakkıyla kucaklıyor doğrusu.

insan, kendini sayısız kez uyarmasına rağmen malum viraja gelince daha da sinirleniyor muhakkak kendisine. son iki ayının hayatının ilk 21 yılından ne derece farklı olduğunu ve yaşadığı şeyleri kaybetmeye neden bu kadar hevesli olduğunu makul bir zemine oturtamıyor elbette ancak ettiği dansın tek kişilik olmadığını; her uyarıya, her işarete rağmen farklı bir perspektiften de olsa [aynı çukura iki kez düşmenin](https://boraoden.net/ender-gelisen-osasuna-ataklari-tr) ne kadar aptalca olduğunu bilmesine rağmen üçüncü, dördüncü, beşinci kez düşüyor işte. karşısındaki ona rest çekene kadar, "eh, yeter be!" diyene kadar da düşmeye devam etmeye niyetlidir insan herhalde zira uslanmazdır, değişimin gitgide imkansız olduğuna dair inancı kuvvetle kündeye getirmiştir onu. "böyleyim ben herhalde" diyip omzunu silktiği ile kalır.

duygusallığın bir erkeğin başına gelebilecek en berbat şey olduğunu söylediler mi sana okuyucu? söylemedilerse bu yazardan duymuş ol. kimseyi koyma kolayca hayata bakma pencerenin merkezine, hatta mümkünse hiç koyma açıkçası. üzülürsün bak her seferinde; erkek gibi ol biraz be oğlum, ne bu her minik olayda suratın düşmeleri, senden önemlisi var mı şu dünyada yahu? çok tadın kaçıksa iki bira açma hakkını veriyor yazar sana. unutma yazarın bu kıyağını okuyucu.

ayrılık böyle bir şeymiş işte internet, söyleyecek fazla söz yok. yani söylemek isteyene vardır elbet ama yazar istemiyor pek. her bir haltı piksellere dökmek ne kadar anlamlı bilmiyor ama yazarın bu köşesine haftada birkaç kişi ancak tıklıyor zaten, zararı yok haliyle.

2022 bitiyor ve 6 ocak yaklaşıyor, tüm pürüzlere rağmen keşke bir ay daha sürseydi diye düşünüyor yazar istemsizce. "marcy'nin salak ve komik suratını görseydim bari" diyor ve yüzüne sakin bir tebessüm konuyor kaçınılmaz olarak, gidiyor ve bir _biscolata pia_ açıyor. her zamankinden çok daha farklı geliyor elbette tadı.

neyse, hayat devam ediyor sanırım, umarım ediyordur yani.

![]({{site.baseurl}}/images/marcy1.jpg)

---

## unutamayan, unutulamayan ve unutturamayan - 17.12.22

<!--- **çok iyi biliyorum ki okuyorsun burayı.
yapma lütfen, üzme daha fazla kendini. ikimiz de üzünülmesi gerekenden çok daha fazla üzüldük bile.**

--- --->
yazar, bu yazısında, geçmiş birkaç yazısında bahsettiği kişi ve olayları; onlar birtakım değişiklikler ve farklılıklar yaşamış olsa da değiştirme ve düzeltme isteği duymadı. minik tekzipler gereken mevzubahis yazıları olduğu gibi bırakmaya karar verdi, onları silmeyi bile aklından geçirse de bu fikri çabucak kafasından attı.

sadece her şey için minnet duyması gerektiğini biliyor ve bunu samimi şekilde yapıyor, kafası karışık ve hatta çok hafif kırgın, az biraz da kızgın olsa da teşekkür ediyor.

---

_kasabian_, pek duygulu şarkısı _goodbye kiss_'te 

> doomed from the start    
we met with a goodbye kiss

diye başlıyordu söze. 15 ekim gününün öğlen vakitlerinden beri bu parçayı çok sık düşünüyor yazar. ölü doğan bir ilişkiydi muhakkak aralarındaki; uyumsuzluk, ilk dakikalarından beri belli ediyordu kendini ama insan bu işte. rasyonel düşünmeye itmek ne kadar doğru ki onu?

onunla hakikaten bir elveda öpücüğü ile tanışmıştı çünkü yazar, hem ilk açtığı şarkı buydu onunlayken hem de aralarındaki şeyin geleceğinin olmadığı apaçık parlıyordu. çürümeye mahkumdu kuşkusuz.

yine de devam ettiler, her şeyiyle çok farklı bir gündü yazar için ve _ursula_ teyzenin da dediği gibi yazar hem o gün için hem de bu kadın için söyleyebiliyor aşağıdaki cümleleri;

> ömrümce görmezsem de bir daha,    
eh diyebilirim yine de,     
bir kez orada bulundum.

nasıl ilerlediğini anlamadan geçti işte iki ay, okuyucu düşünebilir burada "iki ay ne ki, ne bu tantana hocam?". haklı da elbette, çok haklı ama ilkler ilham kaynağı oluyor işte insana bir şekilde, bazı duyguları ve düşünceleri; unutulan, zor anımsanan hatıramsılara dönüşmeden evvel ölümsüzleştirmek istiyor kişi hani.

![]({{site.baseurl}}/images/egoa3.jpg)

bolca tartışma yaşandı bu sürede, çift taraflı çok hata yapıldı şüphesiz, her seferinde daha da kuvvetlice sarılmak istedi yazar, tutunmak istedi. bu isteği pek nadir karşılandı ama suç aranacaksa birinde biraz da kendini suçlamalıydı yazar zira ısrar etti sanırım her seferinde, kolay bağlandı, tez duygusallaştı. böyle davranmamalıydı, bunu biliyordu. yine de engel olamadı.

yazar, bu yazıda bolca alıntı yapmaya devam edecek gibi duruyor, beğenmeyen kapıyı örtüp gidebilir, zaten biraz başı ağrıyor yazarın, gürültü yapmasınlar. biraz daha _kasabian_ sallamak istiyor ortalığa doğrusu almışken hızını. _bow_'da da şöyle diyorlardı çünkü;

> now your friends    
they're all saying that i'm no good    
are you kidding, this is mental    
cause you know what we had was broken from the start     
and we're both standing here     
i'm doubled up with fear     
the hardest words to drop      
but this love has got to stop     
take a bow and say goodbye     
let the hours pass on by     
now you get to feel so high     
---    
it's over     
it's all over now    

ne güzel özetlemiş işte her şeyi. insan, sanatın ve duyguların evrenselliğini bizzat beğendiği şarkılarda, kitaplarda görünce daha bir keyifleniyor. bir o kadar da buruk hissediyor tabii.

![]({{site.baseurl}}/images/seperation1.jpg)

kurcalaması hoş olmasa da yazarın bir türlü anlayamadığı meseleler olmadı değil şüphesiz son iki ayda. her şeyin sonunu getiren de antalya'dan bir çocuk oldu, bir kez olsun kanlı canlı görmediği. yazar hiçbir zaman anlayamadı, idrak edemedi herhangi bir insanın, ona en ufak değer vermeyen başka bir insana seneler boyunca nasıl bağlı kalabileceğini. her iletişim kurulduğunda aradaki sevgisizlik aşikar şekilde hissedilirken zihinde bu kadar yoğunca yer edebilmek için o kişi ne yapmış olmalıydı; kötü davranmaktan, umursamamaktan başka bir meziyeti var mıydı ki bu eskiden gelen kudretli hislere neden olan insanın, neydi ki sırrı onun?

tüm arkadaşları onu sayısız kez uyarmışken, yazarın her defasında mevzu o adam olduğunda keyfi kaçmışken nasıl bu kadar ısrarcı olunabilirdi bu konuda? hiç mi ders çıkarılmazdı, ders çıkarılmak istenmemiş miydi ki?

yazar yukarıdaki sorulara hiçbir zaman cevap veremedi. vermeyi çabaladı, bir süre yara bandı olabileceğini düşündü karşısındakine ama olamadı. iyi ki de olamadı. kimse, kimsenin yara bandı olmamalı bu hayatta en başında. 

sadece, sevgi ve ilgisinin çarptığı bu beton duvarı hiçbir şekilde kıramayacağını anladığında büyük bir hayal kırıklığı yaşadı. hiçbir zaman karşısındaki insanın kafasındaki birincil insan değildi, hiçbir zaman karşısındaki insanı heyecanlandırabildiğini hissedemedi, her daim karşısındaki insanın onu, bu çarptığı beton duvar ile karşılaştırdığını düşündü. haksız da sayılmazdı. çocuğu aklından tebrik etti yazar, bir kadının kafasına bu kadar sıkı bir kanca atabilmek için hakikaten farklı biri olmak gerekiyordu belki de. ama yazar onun her zaman beş para etmez bir adam olduğunu düşündü, zaten şimdi de pek bir şey ifade etmiyor ne düşündüğü.

aylardır görmediği o **unutulamayan** adam için hala "hoşlanıyorum" diyen **unutamayan** kadın, iki ay boyunca hayatının her alanında yanında olmuş **unutturamayan** yazar için aynı kelimeyi kullanamamıştı, diline varmamıştı sözcükler. zaten yazar o an anladı her şeyin bittiğini, iki aydır bir illüzyon ile yaşadığını. bu sefer bastıran duygu üzüntü değil, boş vermişlik ve pes etmişlikti.

![]({{site.baseurl}}/images/seperation3.jpg)

kadın, _gabriel garcia marquez_'i çok severdi. sözün esas sahibi o mudur, yazar bilemez elbet ama maalesef şu an geriye dönüp baktığında ona atfedilen _bittiği için üzülme, yaşandığı için sevin_ öğütlerini pek ciddiye alamıyor hüzünlü yazar. yaşanılanlar için sevindiği oluyor elbette ama birçok şey için de büyük bir pişmanlık duyuyor, "keşke yaşanmasaydı" diyor kederli şekilde. tabii bunların da en ufak anlamı yok şu vakitte.

> turning slowly     
looking back, see     
no words can save this     
you're broken and I'm pissed     
---  
i hope someday that we could meet again         
you go your way     
and i'll go my way     
no words can save us     
this lifestyle made us      

hiçbir zaman görememiş olsa da iskenderun'u, hiçbir zaman tanıyamamış olsa da marcy'i, hiçbir zaman kafasını okşayamamış olsa da daisy'nin, hiçbir zaman yiyememiş olsa da lezzetli bir döner onunla, hiçbir zaman gidememiş olsalar da bir opera'ya beraber, hiçbir zaman bitirememiş olsalar da _before sunrise_'ı, hiçbir zaman tadamamış olsa da üçüncü kez o kurabiyeleri, hiçbir zaman bir daha beraber kemiremeyecek olsalar da _biscolatalarını_ yan yana; yazar yine de bu insanı tanıdığı için memnun olduğunu biliyor.

![]({{site.baseurl}}/images/seperation2.jpg)

---

## üç kutu bira ve iki kupa kahve - 02.01.23

yoldaşındır bunlar soğuk evinde tek başına girerken yeni yıla. ailenin planları vardır, arkadaşların evine dönmüştür, sevilen insanlarsa çoktan hem kalbinden hem de evinden kilometrelerce ötededir. [doğum gününde yalnız olmayı](https://boraoden.net/dogum-gununde-yalniz-olmak-tr) iyi biliyorsundur, haliyle nedir ki yılbaşı dediğin nihayetinde, değil mi?

değil işte, hele suya düşmüş planlarsa söz konusu olan, daha çok koyar bu insana.

mağdur hissedersin en başta, "başıma bu gelmemeliydi, hak etmedim böylesini" dersin. anımsarsın ardından [bir çuval inciri](https://boraoden.net/bir-cuval-incir-tr) nasıl berbat ettiğini, "hak ediyorumdur belki de" dersin.

o an bir mesaj gelir, istediğin kişidendir mesaj ama istediğin şekilde olmadığını bilirsin. laf olsun diye bir konuşma döner aranızda. bu sefer yazan taraf eskişehir'de bir odadan seslenmiştir sana, seslendiğiyle kalır öyle.

sen de uyursun buz gibi yatağında, kanındaki alkole verirsin seni uyutma görevini, senenin ilk günü gelir.

o ilk gün daha ilk dakikalarından seni karanlık kucaklarına almıştır. yatağın soğuk, ruhun buruk, zihnin uyuşuktur. alışkanlıktan kendine bir kahve daha koyarsın başında dünden kalma bir ağrı varken. beynindeki sinapslarının, kafeine; hüzün ve yalnızlığa alıştıkları kadar alışmadığını ummaktan başka çaren yoktur. 

saatler geçer, tek dakika evden çıkasın yoktur senenin ilk gününde, "bu ömür nasıl geçecek ya" dersin. ahmak ahmak dolaşırsın evin içinde. takatin olsa bir [makarna](https://boraoden.net/makarna-tr) suyu koyacaksındır kendine ama ona bile güç bulamazsın, "ne yaptım ben?" dediğinle kalırsın. "nasıl içine tükürdüm böyle her şeyin", "neden göz göre göre tüm hatalara devam ettim" dersin. verecek cevabın yoktur hiçbirine. "tecrübesizlik" diyesi gelir dilinin ama inanmazsın sen kendine. "aptallık" daha uygun kaçıyordur sanki.

farkına varmadan akşam olur işte sıkıcı ve bomboş evinde. kendini gün boyu lüzumsuz şeylerle meşgul etmişsindir vakit öldürmek için.

o an tutamazsın kendini. eskişehir'e bir sesli mesaj yollarsın. "o mesajı yollarken 'ne beklediğini bilmiyorsundur' yazasın" gelir tam şu satırları kaleme dökerken ama adın gibi biliyorsundur ne beklediğini. "bir zeytin dalı gelir belki karşıdan" dersin. gelmez elbette, neden gelsin ki onca şeyden sonra? fırça atar karşı taraf sana, bunun kaçıncı kez olduğunu anımsayamazsın bile. "unut beni artık" der adeta sana, "yine bir salaklık yaptın ya bora" düşüncesi tokat gibi çarpar yüzüne.

kendine de hak verirsin bir taraftan, bitmesin istersin bazı şeyler. zamanı geriye almak istersin fakat yine bilirsin ki üç yüz kez geri alsan da üç yüz birinci de değişmeyeceksindir bora, değişmeyeceksindir. aradığın şeyler sadece filmlerde oluyordur, bilirsin de bunu ama kulaç atarsın yine de, tutunmaya çalışırsın. bir filmi dört oturuşta da olsa bitiremeyeceğinizi fark edersin tekrardan. artık yoktur o.

![]({{site.baseurl}}/images/at2.jpg)

eskişehir'den fırçalar gelmeye devam ediyordur. hayret edersin söylenenleri görünce. karşı tarafın sana böyle baktığını görünce buz gibi bir duş almış gibi hissedersin. yaşananların bir anlamı yoktur, yaptığın her şey suya yazılmıştır karşı tarafın gözünde. kızdıkça kızar sana. yapmadığın şeylerle suçlar seni, bakakalırsın. o mesajı atarken içinde var olan "belki devam ederiz, ha" umut kırıntısının üstüne basar ve dakikalarca çiğner onu eskişehir'deki. yanında olduğun zamanların, destek çıktığın krizlerin, sınav günü telaşlarının, geçirdiğiniz hiçbir saniyenin önemi yoktur onun gözünde, sadece "cinsellik arayan yalnız bir adam"sındır ona göre, hatta "onunla görülmek dahi istememişsindir", çok üzer bu dedikleri.

hatalarının olduğunu bilsen de hazımsayamazsın bu kadar kolay suçlanmayı, zaten kendini günlerdir suçluyorsundur, ağır gelir bu sefer denilenler. kendini hakikaten kötü hissedersin, hiç olmadığı kadar. kıçına tekme vurulmak böyle bir şeydir işte okuyucu. "neydi bu kadar düzeltilemeyecek olan" diye haykırasın gelir, bir şans daha, son bir şans daha verilsin istersin sınavları da atlatmışken lakin uzattığınla kalırsın kafanda böyle. kaba davrandığını; onun önceliklerine, alanına dikkat etmediğini bilsen de basit gelir bu bahaneler. işin özünün bu olmadığını bilirsin.

bir kez daha dersin kendine "hiçbir insana bu kadar bağlanma, bora" diye ama artık komik geliyordur bu öz-uyarılar sana. seni duygusallığın bitirdiğini görürsün yine. kadınlar karşısında tek damla gözyaşı dökmemek gerektiğini düşünürsün, erkek dediğin tüm duygularını içinde yaşamalı, dışarıya en ufak bir boşluktan fire vermemelidir. aranızdaki güzel sinerjiyi bitiren onlarca şeyden birinin de bu olduğunu fark edersin.

eskişehir'dekini "kendinden soğutmuş" olman kendine daha da kızmana neden olur, tüm hatanın senin omuzlarında olduğu düşüncesi içini kemirir durur, o [bir çuval inciri](https://boraoden.net/bir-cuval-incir-tr) berbat etmenin vicdana verdiği zararı tahmin edemezsin okuyucu. laf anlamazlığına, kıt akıllılığına yanarsın. net bir şekilde demiştir karşı taraf sana; "bir zamanlar hoşlanmıştım, şimdiyse soğudum ve hoşlanmıyorum". bıçak gibi gelir bu sözler, suçlanmak kadar ağır giden ne vardır insana şu dünyada, hak etmediğini düşündüğün sözler kadar insanı yaralayan bir şey var mıdır?

yeni sene ile beraber yeni sayfalar açman gerektiğini hissetsen de eskişehir'deki tüm mürekkebini bitirmiştir, önüne çıkacak beyaz sayfalara ne kadar iz bırakabileceğinden emin olamazsın.

"2023'te sert biri olacağım" desen de huylu huyundan vazgeçmez bora. huylu huyundan vazgeçmez. "ben yine de sözlerimi vereyim" dersin süperegona. anka kuşu misali küllerinden canlanmak istersin, hedefin budur artık, zorlu bir süreç seni bekliyordur. bir kez daha yaparsın final uyarını; "kimseye kolayca bağlanma, kimseye kolayca anlam yükleme, kimseye duygularını bu kadar belli etme" şeklinde. "artık yeter" diye söylenirsin. bir daha kaleme almayacaksındır böyle yazılar ama tez vakitte bir kez daha alacağını bilirsin.

yeni yılın ilk günü biterken, saat on bir olmadan girersin yatağa, zor uyursun ama. gecenin ortasında hasbelkader uykudan uyanırsın ve kapanmaz bir daha gözlerin. klavyenin başına oturtur seni düşünceler 2 ocak saat 3.23 gibi ve son bir veda yazısı yazarsın. yeni bir yelken açman gerektiğini fark edersin, son bir kez "bir daha onunla ilgili yazmayacağım, yeter" dersin ama komik gelir daha ağzından çıkmadan bu sözler, yazmaman mümkün değildir. deneyeceksindir herhalde. "sevmiştim sadece" diye bir fısıltı çıkar ağzından, "sevmiştim".

"şerefe!" dersin yine de yaşanmışlıklara, o ana [en uygun şarkıyı](https://open.spotify.com/track/4oS31voWBKl6L9eJV6I4wA?si=47ed3dc80ad64b15) açarsın.

---

hayat seni bekliyor bora; tanışılacak insanlar, görülecek memleketler, yenilecek yemekler, yapılacak hatalar, düzeltilecek deneyimler, öpülecek dudaklar, okşanacak saçlar, izlenecek filmler, geçilecek sınavlar var önünde ve gerinde zamanın unutturacakları kuşkusuz.

saat 4.44'ü görmüştür.

biran yoktur, kahve demleyecek mecalin kalmamıştır, tek tadını alabildiğin dudaklarındaki tuzlu gözyaşlarıdır.

---

**kayıtların sonu. yazar, okuyan herkese yeniden çokça teşekkür eder.**
