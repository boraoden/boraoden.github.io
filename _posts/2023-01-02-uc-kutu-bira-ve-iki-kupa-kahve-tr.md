---
published: false
layout: post
categories: personal
permalink: uc-kutu-bira-ve-iki-kupa-kahve-tr
title: üç kutu bira ve iki kupa kahve - tr
---
yoldaşındır bunlar soğuk evinde tek başına girerken yeni yıla. ailenin planları vardır, arkadaşların evine dönmüştür, sevilen insanlarsa çoktan hem kalbinden hem de evinden kilometrelerce ötededir. [doğum gününde yalnız olmayı](https://boraoden.net/dogum-gununde-yalniz-olmak-tr) iyi biliyorsundur, onun yanında hiçbir şeydir elbette bu. nedir ki yılbaşı dediğin nihayetinde, değil mi?

değil. 

mağdur hissedersin en başta, "başıma bu gelmemeliydi, hak etmedim böylesini" dersin. anımsarsın ardından [bir çuval inciri](https://boraoden.net/bir-cuval-incir-tr) nasıl berbat ettiğini, "hak ediyorumdur belki de" dersin.

o an bir mesaj gelir, istediğin kişidendir mesaj ama istediğin çerçevede olmadığını bilirsin. laf olsun diye bir konuşma döner aranızda. bu sefer yazan taraf eskişehir'de bir odadan seslenmiştir sana.

ertesi gün gelir.

senenin ilk günü seni karanlık kucaklarına almıştır. yatağın soğuk, ruhun buruk, zihnin uyuşuktur. alışkanlıktan bir kahve daha koyarsın başında dünden kalma bir ağrı varken. beynindeki sinapsların kafeine hüzün ve yalnızlığa alıştıkları kadar alışmadığını umarsın. 

saatler geçer, tek dakika evden çıkasın yoktur senenin ilk gününde, "bu ömür nasıl geçecek ya" dersin. ahmak ahmak dolaşırsın evin içinde. takatin olsa bir [makarna](https://boraoden.net/makarna-tr) suyu koyacaksındır kendine ama ona bile güç bulamazsın, "ne yaptım ben?" dediğinle kalırsın. "nasıl içine tükürdüm böyle her şeyin", "neden göz göre göre tüm hatalara devam ettim" dersin. verecek cevabın yoktur hiçbirine. "tecrübesizlik" diyesi gelir dilinin ama inanmazsın sen kendine. "aptallık" daha uygun kaçıyordur sanki.

farkına varmadan akşam olur işte sıkıcı ve bomboş evinde. kendini gün boyu lüzumsuz şeylerle meşgul etmişsindir vakit öldürmek için.

o an tutamazsın kendini. eskişehir'e bir sesli mesaj yollarsın. "o mesajı yollarken 'ne beklediğini bilmiyorsundur' yazasın" gelir tam şu satırları kaleme dökerken ama adın gibi biliyorsundur ne beklediğini. "bir zeytin dalı gelir belki karşıdan" dersin. gelmez elbette, neden gelsin ki onca şeyden sonra? fırça atar karşı taraf sana, bunun kaçıncı kez olduğunu anımsayamazsın bile. "unut beni artık" der adeta sana, "yine bir salaklık yaptın ya bora" düşüncesi tokat gibi çarpar yüzüne.

kendine de hak verirsin bir taraftan, bitmesin istersin bazı şeyler. zamanı geriye almak istersin fakat yine bilirsin ki üç yüz kez geri alsan da üç yüz birinci de değişmeyeceksindir bora, değişmeyeceksindir. aradığın şeyler sadece filmlerde oluyordur, bilirsin de bunu ama kulaç atarsın yine de, tutunmaya çalışırsın. bir filmi dört oturuşta da olsa bitiremeyeceğinizi fark edersin tekrardan. artık yoktur o.

![]({{site.baseurl}}/images/at1.jpg)

eskişehir'den fırçalar gelmeye devam ediyordur. hayret edersin söylenenleri görünce. karşı tarafın sana böyle baktığını görünce buz gibi bir duş almış gibi hissedersin. yaşananların bir anlamı yoktur, yaptığın her şey suya yazılmıştır karşı tarafın gözünde. kızdıkça kızar sana. yapmadığın şeylerle suçlar seni, bakakalırsın. o mesajı atarken içinde var olan "belki devam ederiz, ha" umut kırıntısının üstüne basar ve dakikalarca çiğner onu eskişehir'deki. yanında olduğun zamanların, destek çıktığın krizlerin, sınav günü telaşlarının, geçirdiğiniz hiçbir saniyenin önemi yoktur onun gözünde, sadece "cinsellik arayan yalnız bir adam"sındır ona göre. 

hatalarının olduğunu bilsen de hazımsayamazsın bu kadar kolay suçlanmayı, zaten kendini günlerdir suçluyorsundur, ağır gelir bu sefer denilenler.

yeni yılın ilk günü biterken saat on bir olmadan girersin yatağa, zor uyursun ama. gecenin ortasında hasbelkader uykudan uyanırsın ve kapanmaz bir daha gözlerin. klavyenin başına oturtur seni düşünceler 2 ocak saat 15.23 gibi ve son bir veda yazısı yazarsın. yeni bir sayfa açman gerektiğini fark edersin, "bir daha onunla ilgili yazmayacağım, yeter" dersin ama komik gelir daha ağzından çıkmadan bu sözler, yazmaman mümkün değildir.

"şerefe!" dersin yine de yaşanmışlıklara, o ana [en uygun şarkıyı](https://open.spotify.com/track/4oS31voWBKl6L9eJV6I4wA?si=47ed3dc80ad64b15) açarsın.

biran yoktur, kahve demleyecek mecalin kalmamıştır, tek tadını alabildiğin dudaklarındaki tuzlu gözyaşlarıdır.
