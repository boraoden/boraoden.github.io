---
published: true
layout: post
categories: personal
permalink: kacinilmaz-olan-tr
title: kaçınılmaz olan - tr
---
şehir bu sefer milano, ancak mekan yine 24 ore aperto mcdonald's, yine saat gece 1.30'u gösteriyor ve yine ben. hava çok sıcak, dışarıda açtım bilgisayarı ve yazı yazıyorum, ne kadar otantik. mcdonald's mı ilham perisi yoksa bitmeyen geceler mi, emin değilim. yazı boyunca bazen üçüncü gözden bazense direkt kendi ağzımdan yazacağım sanırım. ne de olsa ruh durumum da bundan pek farklı sayılmaz; bazen hayatımın ipleri tümüyle ellerimde, bazense sadece seyirciyim.

oy kullanmak için bu kadar yol tepince insan ölümsüzleştirmek istiyor herhalde gününü, bir yandan kaçırılmış bir milan-lazio maçı dururken ekstra zor oluyor tabii bu. milano metrosunda yedisinden yetmişine kırmızı siyah formayı görmek dahi heyecanlandırmaya yetiyordu doğrusu insanı.

firenze yazısının üstünden iki koca ay geçti nasıl geçtiğini anlamadığım, buraya özet geçmeyeceğim zira pek de gereği yok, hafif anonimlik de lazım be hocam.

tayyip bu seçimde gider mi bilmiyorum, bir hafta sonra görürüz muhakkak ama o gidince de memleketin boka batmış burnunun pek de düzeleceğini sanmıyorum, adama yirmi senedir oy verenler hayatımızdan kaybolmayacak değil mi hocam? neyse sıkıldım böyle konuşmaktan, klişelerden klişe beğendiremiyoruz bu okuyucuya da hah.

fark ettim ki hakikaten hüzünmüş insanı çok sık yazmaya teşvik eden be okuyucu, mutluyken paylaşmak mutsuzken paylaşmaya göre pek bir önemsizmiş benim nezdimde. buralara uğramamamın nedeni biraz bu olsa gerek. günlük tutmayı da bıraktım sayılır, oysa böyle miydi sonbahardaki bora, çok iyi bilirdi kendisini kıytırık sebeplerle üzmeyi, uyduruk muhabbetlerden canını sıkmayı.

işte bu bora pek yoktu ortalıklarda son zamana kadar ama canlanmaya başladı yine. canlanmaya başlamanın arkasındaki öz aynı elbette ama büyüme ve yetişme şekli inanılmaz farklı, biraz daha güzel galiba.

yazar ne yapacağını bilmiyor be okuyucu. gözlerinin içine baktığında içi kıpır kıpır olan; onun her risottosunda daha bir aşık olan, hatta hazırladığı kahvesini getirip verdiğinde tatlı tatlı ve hafif sersem hisseden yazar, bu litvanyalı yeşil gözlü sevgi küpünden nasıl ayrılacağını bilemiyor, düşündüğünde gözünden minik damlalar süzülüyor. biliyor ki kaçınılmaz olan gelecek bir gün, bunu değiştirmeye çalışmak beyhude ama yapamayacağını anlıyor. her geçen gün daha çok bağlanırken saatlerini paylaştığı _ieva_'ya, onu cebine koyup mersin'e götürme düşüncesinin nüksetmesine tanıklık ediyor.

sevildiğini hissediyor yazar be okuyucu, şaşırıyor buna, daha önce tatmadığını fark ediyor bu duyguyu. tatmamış olmasını normal buluyor, geçmişi arada hatrına geliyor kuşkusuz yazarın, yapacak bir şey olmadığını biliyor, sevgisizlikten neden bu kadar yıpranmış olduğunu, bir zamanlar neredeyse kadınlara karşı bir fikirsel duruş sergilemeye gidecek kadar aptallaşmış olduğunu hatırlıyor. neyse ki litvanyalı sevimlisi pisa'da bekliyor yazarı. yanaklarına dokunan her busede ve dudaklar her birleştiğinde sahici şekilde öpüldüğünü hissediyor yazar, zoraki olmadığını biliyor.

nasıl biteceğini, nasıl ayrılacağını da bilemiyor yazar. muhtemelen taraflar arama sözü verecek birbirlerine, iletişimde kalacaklar bir süre ama kopacak nihayetinde bağlar ince ince. evine getirmek istese de yazar onu, bunu yapamayacağını biliyor. onun seneler sonra biraz yaş gözle biraz da pek bir sevimli tebessümle hatırlayacağı bir hatıraya dönüşmesinden korksa da nihayetin bu olduğunu hissediyor.

neyi kaybedeceğini hatırladıkça her seferinde daha bir yıpranıyor. kaçınılmaz gün geldiğinde bunun geleceğini bilmesine rağmen hazırlıklı olamayacağını da biliyor. tek düşündüğü anın tadını çıkarmak olsa da ot içmekten sayısız kez öpüşmeye, beraber ikea gezmekten roma'da avarelik etmeye, sahilde bira içmekten birlikte dans etmeye, bu kızın yanında bulunduğu her saniye huzurla dolan yazar, bu boşluğu nasıl dolduracağını düşünmüyor. sadece dolduramayacağını biliyor. lanet ediyor. türkiye'ye de ağız dolusu sövüyor, zamanının akışına da, yol ayrımlarına da... 

ve eyvallah diyor, sanırım 1 euroluk bir gece espressosu söylemek için hareketleniyor.
