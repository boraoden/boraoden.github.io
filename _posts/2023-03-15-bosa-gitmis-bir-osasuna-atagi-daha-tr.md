---
published: true
layout: post
categories: personal travel
permalink: yeni-bir-osasuna-atagi-her-zamankinden-tr
title: 'yeni bir osasuna atağı, her zamankinden - tr'
---
ekim 2022'de bir yazı yazıldı buraya, _ender gelişen osasuna atakları_ adı altında. uzun süre sitede varlığını korudu o yazı ama bir süre sonra silmeye karar verdi yazar onu, hem güncelliğini yitirmişti hem de çok komikti birçok noktadan, lüzumsuzca romantikti belki. yazar yazıyı şöyle bitirmişti. 

> ender gelişen bir atağın daha sonlanmıştır, bir diğerinin ne zaman gelişeceğiyse tam bir soru işaretidir.

o soru işareti kayboldu hemen hemen bir hafta önce yazar için, pisa'nın yamuk kaldırımlarında hızlı ve heyecanlı adımlar atıp kafasını toplayamadığında anladı yazar bunu. geçen birkaç ay, mekan değişikliği ve tanışılan yeni insanlar sağladı bunu herhalde.

ama bir _çuval inciri_ berbat etti yine yazar, böyle de bir yazısı vardı sitede.

insan uslanmaz mı hiç sayın hocam, uslanmaz mı?

gözlerinin içine baktığında seni kendinden geçiren bir litvanyalı ile tanışırsın, her şey çok güzeldir ama olmaz bir türlü. beceremiyorsundur bu romantik işleri belki, alkol eksikliği dersin ama çok da yeterli bahane değildir sanki.

bir insanla tanıştığında yaptığın ve kendini sayısız kez uyardığın hataları bu sefer en yoğun haliyle yaptığını fark edersin.

tanışalı bir hafta olan bir kıza aşık olmaya başlamaktır bu.

sana ilgisi olduğunu hissedersin fakat o engelleyemediğin ani heyecanın, o bir türlü yenemediğin "nice guy" halin bir kez daha vurur yüzüne, potansiyel ilişkine, litvanyalı tatlı ieva'ya.

ne yapacağını bilemezsin, ne yapacağını bilememenin çok tanıdık olduğunu bilirsin sadece. 

kalbini küt küt attırır, arno nehri kıyısında bir şişe şarap bitirirsiniz, "sohbet çok güzel akmıştı oysa" diye düşünürsün.

boğazlamak istediğin, içindeki o her şeye engel olan romantik kızı kendinden uzaklaştırır bir şekilde yine. 

partiye gidersin, olması gerektiği gibi davranamazsın; mesaj atarsın, yine eline yüzüne bulaştırırsın. 

dil bariyeri de girdi mi araya, 22 yaşında sakallı koca bir çekingene döndüğünle kalırsın.

sevgili gotik ieva'ysa dövmeleriyle beraber, belki bir spotify profili, yıllar sonra anımsanacak ve yüzüne kısmi bir gülümseme getirecek bir ayrıntı olarak kalacaktır muhtemelen hatrında.

oh sevgili okuyucu, bu kaçıncıdır, üstelik berbat ettiğin bu incirler geçmiştekilerden çok daha güzel gözükmüştür gözüne, çok daha farklı olacaktır belki.

"bari kendine hayatı italya'da zindan etme be bora" desen de elinden gelmez pek bir şey.

mahvedeceğin diğer atağını beklemeye başlarsın, "osasuna'ya hiç mi şampiyonluk yok be!" diye haykırasın gelir, ardından içine tarifsiz bir hüzün çöker. makarna'nın memleketinde [makarna](https://boraoden.net/makarna-tr) suyumu koyayım bari dersin, öğle yemeği seni bekliyordur.
