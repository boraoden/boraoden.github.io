---
published: true
layout: post
categories: personal travel
permalink: yeni-bir-osasuna-atagi-her-zamankinden-tr
title: 'yeni bir osasuna atağı, her zamankinden - tr'
---
ekim 2022'de bir yazı yazılır buraya, _ender gelişen osasuna atakları_ adı altında. uzun süre sitede varlığını korur o yazı ama bir süre sonra silmeye karar verir yazar onu, hem güncelliğini yitirmiştir hem de çok komiktir birçok noktadan, lüzumsuzca romantiktir belki. yazar o yazıyı şöyle bitirmiştir. 

> ender gelişen bir atağın daha sonlanmıştır, bir diğerinin ne zaman gelişeceğiyse tam bir soru işaretidir.

o soru işareti kaybolur hemen hemen bir hafta önce yazar için, pisa'nın yamuk kaldırımlarında hızlı ve heyecanlı adımlar atıp kafasını toplayamadığında anlar yazar bunu. geçen birkaç ay, mekan değişikliği ve tanışılan yeni insanlar sağlamıştır bunu herhalde.

ama bir _çuval inciri_ berbat eder yine yazar, böyle de bir yazısı vardır bir zamanlar sitede.

insan uslanmaz mı hiç sayın okuyucu, uslanmaz mı?

gözlerinin içine baktığında seni kendinden geçiren bir litvanyalı ile tanışırsın, her şey çok güzeldir ama olmaz bir türlü. beceremiyorsundur bu romantik işleri belki, alkol eksikliği dersin ama çok da yeterli bahane değildir sanki.

bir insanla tanıştığında yaptığın ve kendini sayısız kez uyardığın hataları bu sefer en ama en yoğun haliyle yaptığını fark edersin, geçmiştekilere de daha az benzer bu sefer.

tanışalı bir hafta olan yabancı bir kıza aşık olmaya başlamaktır bu.

sana ilgisi olduğunu hissedersin fakat o engelleyemediğin ani heyecanın, o bir türlü yenemediğin "nice guy" halin bir kez daha vurur yüzüne, potansiyel ilişkine, litvanyalı tatlı ieva'nın sana olan ilgisine.

ne yapacağını bilemezsin, ne yapacağını bilememenin çok tanıdık olduğunu bilirsin sadece. 

kalbini küt küt attırır, arno nehri kıyısında bir şişe şarap bitirirsiniz beraber, "sohbet çok güzel akmıştı oysa" diye düşünürsün. _before sunrise_ havasını ciğerlerine alırsın avrupa'nın bir kentinde saatlerce yürürken yanında çok hoş bir kızla.

boğazlamak istediğin, içindeki o her şeye engel olan romantik yanın; kızı kendinden uzaklaştırır bir şekilde yine. 

partiye gidersin, olması gerektiği gibi davranamazsın; mesaj atarsın, yine eline yüzüne bulaştırırsın. 

dil bariyeri de girdi mi araya, 22 yaşında sakallı koca bir çekingene döndüğünle kalırsın.

sevgili gotik ieva'ysa dövmeleriyle beraber, belki bir spotify profili, yıllar sonra anımsanacak ve yüzüne kısmi bir gülümseme getirecek bir ayrıntı olarak kalacaktır muhtemelen hatrında.

ah sevgili okuyucu, bu kaçıncıdır, üstelik berbat ettiğin bu incirler geçmiştekilerden çok daha güzel gözükmüştür gözüne, çok daha farklı olacaktır belki diye varsayımlar yaptığınla kalırsın.

"bari kendine hayatı italya'da zindan etme be bora" desen de elinden gelmez pek bir şey.

mahvedeceğin diğer atağını beklemeye başlarsın, "osasuna'ya hiç mi şampiyonluk yok be!" diye haykırasın gelir, ardından içine tarifsiz bir hüzün çöker. makarna'nın memleketinde [makarna](https://boraoden.net/makarna-tr) suyumu koyayım bari dersin, öğle yemeği seni bekliyordur.