---
published: false
layout: post
categories: journal
permalink: basketbol-fight-club-ve-virajlar
title: 'basketbol, fight club ve virajlar'
---
bu yazıyı biraz günlük tutma niyetli yazıyorum ve blogun "journal" kategorisinde yer alan ilk yazı olacak gibi duruyor, tabii hayatımda olan her gelişmeyi buraya aktarmaya niyetli değilim lakin "personal" kategorisinden daha önemsiz gözüken fakat yine de ifade etmek istediğim gelişmeler ve bendeki yansımaları için kullanabilirim sanırım bu yeni "journal" kategorisini.

her neyse, yeter. bu yazı çok ani gelişen ve üstüne pek düşünülmemiş bir yazı olacak. süslü cümleler, hoş kelimeler ve arkasında sağlam bir fikir de barındıracağını zannedenler, hatta yazıdan keyif alacağını varsayarak tıklayanlar okumasın derim.

sevgili arkadaşım _umutcan bulut_ sağ olsun, dün ziyadesiyle amatörce ve neredeyse senede bir iki kez oynadığım sokak basketbolundan jubilemi yapmış bulunuyorum zira keyifle geçen birkaç saatlik bir basketbol seansının ardından yüzümün sağ yarısı uyuşuk, kaşım yarılmış ve gözlüğüm kırılmış vaziyette buldum kendimi. ah, hayır hayır. kendisine kesinlikle kızmıyorum. eğer okuyorsa bunları, kendisine selam olsun.

![]({{site.baseurl}}/images/basketball1.jpg)

her çocuk gibi benim de türlü türlü yaralanmam ve sakatlanmam oldu ancak uzun zamandır spor ve eğlence bağlamında bu kadar yoğun ve önemli bir yaralanma yaşamamıştım açıkçası. elbette basit bir "kaş yarılması" olarak görmek mümkün bunu ki haksız da değil durumu böyle görebilecek olanlar ancak son -neredeyse- 24 saatin bendeki yansıması pek bir farklı oldu ve bu gönderinin başlığı da biraz bunu gösteriyor.

olayın ardından kıymetli arkadaşlarım tarafından acile gittik ve minik bir dikiş atıldı yarılan kaşıma, yanak ve ağzımın sağ tarafında uyuşukluksa hala devam ediyor. bir haftaya kadar toparlayacağımı ümit ediyorum.

yukarıdaki tüm paragraflar bu yazıyı yazmama neden olan _talihsiz_ olayın arka planını kurmak içindi.
meseleye giriyorum.

_maneskin_, dün yeni teklisi _[the loneliest](https://www.youtube.com/watch?v=fC1uROpxNrQ)_'ı yayınladı. basit sözleri ve pek bir tatlı ballad haliyle de beğenimi topladı. birazdan ona yeniden döneceğim.

acilden dönüp, kafam pansumanlı ve bir dikişli halde, tetanoz aşımı olmuş şekilde eve girince tarif edemediğim bir his vardı üstümde ki hala var ki şu an klavyeye basıyor ve nereye varacağımı bilmediğim bu satırları internete koyma yolunda ne kadar anlamlı olduğunu kestiremediğim bir girişimde bulunuyorum. neyse ki bundan memnunum.

üstüme çöken boşvermişliği ve "siktir etme" modunu tarif etmem zor dedim ama esasında özü bunlar gibi yaşadığım ve yaşamaya devam ettiğim hissin. yoğun ve salt acının getirdiği ve ertesi gün -yani bugün- misliyle artacak bir arınmışlık, düşüncelerden sıyrılmışlık ve hatta öfori hissiydi üstüme üşüşen adeta. olayın şokuyla acile giderken bunu çok kuvvetli hissedememiştim ama eve vardığımda basitçe bir rahatlama yaşadım diyebilirim. 

![]({{site.baseurl}}/images/basketball4.jpg)

_the loneliest_'ı açtım ve loopa koydum, birkaç arkadaşımla konuştum ve uzandım. birkaç loop'tan sonra aşağıdaki tekele inip iki bira aldım, içmeye başladım ve _the loneliest_ loopunu devam ettirdim. dün şarkı kaç kez çaldı, inanın bilmiyorum. ama kendimi hakikaten _the loneliest_ hissettim dün gece. evet, bir üstteki paragrafta bahsettiğim hisler de mevcuttu ama yalnızlık hissi tarafından perdelenmişlerdi, onu sonradan fark ettim. başımda herhangi bir kız olmasını diledim, sadece az bir şey konuştuğum bir hanımefendinin durduk yere yanımda olup avutmasını ve "yanındayım" demesini, ilgi göstermesini, kısaca şefkatle kollanmayı temenni ettim hatta içimden komik şekilde. hala düşündükçe gülüyorum buna ama kızmayın bana, _the loneliest_ hissetmek herkesin başına pek sık gelen bir şey değil nitekim. zaten o hanımefendinin de konuşurken sezdiğim vurdumduymaz tavırları üstüne mental olarak ne kadar komik hale düştüğümü anladım. tam bir işe yaramazdım ancak o da umurumda değildi. yüzünün yarısı sızlarken insan, ne herhangi bir kızı ne de diğer insanları ciddiye alabiliyor ama yine de sarılacak birilerini arıyor işte, çelişki mi dersin doğallık mı bilemem.

ardından dün gece bitti, güzel bir uyku çektim.

bugüneyse dünkünden daha pozitif bir şekilde uyandım ve yalnızlık, yerini dün perdelediği o yoğun hislere bıraktı tamamiyle. güçlenmiş ve erkeksi hissediyordum. bu hissin üstüne biraz kafa patlatınca _fight club_ geldi aklıma aniden. yaşadığım kazanın _fight club_ bağlamında güzel bir çerçeveye oturtulabileceğini fark ettim. 

![]({{site.baseurl}}/images/basketball2)

bir kavgada bulunmamıştım ama bulunmuşçasına yaralıydım. ne derslerin ne kızların ne yalnızlığın ne de başka herhangi bir şeyin önemi vardı. sızı ufak da olsa devam ediyordu ve hafiflemiş hissediyordum. damarlarıma dolan o maskülenite akışını betimlemem çok zor ve hatta belki komik ve aptalca ancak _fight club_'ın arkasındaki tüm o fiziki dinamiği ve sahnelerdeki ilkel, kaba mesajı iliklerime kadar hissettim.
hiçbir şey çözülmemişti ama hiçbir şeyin de önemi yoktu.


![]({{site.baseurl}}/images/basketball3)



