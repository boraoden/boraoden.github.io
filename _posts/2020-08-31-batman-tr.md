---
published: true
layout: post
categories: cinema eksi
permalink: /batman-tr
title: batman - tr
---
1989 ve 2017 arasında 7 tane kendine has uzun metraj filme sahip olan, 3 tane de -2013 sonrası- direkt kendisini anlatmayan bir filmin parçası olarak beyazperdede boy gösteren bir çizgi roman karakteri. yeni filmle birlikte -1989'dan itibaren- 11 kez batman gözükmüş olacak ekranlarda sanırım. batman'in, "tavşanın suyunun suyu" kavramının sinemadaki canlı örneği olmasına vesile olacak yani bu yeni film de.

28 yılda; michael keaton, val kilmer, george clooney, christian bale, ben affleck tarafından oynanmış ve nihayetinde robert pattinson tarafından canlandırılacak olan batman, ortalama 5 yılda bir aktör değiştiriyor gibi gözüküyor. 3 yılda bir de seyirci karşısına çıkıyor. herhalde geçin süper kahraman filmlerini, herhangi bir karakterin bu kadar oyuncu üzerinden anlatıldığı görülmemiştir. kaldı ki ilk ve amatör filmleri, animasyonları ve dizileri hakkında hiçbir fikrim yok, onları eklersek daha da içinden çıkılmaz bir hal alacağı belli karakterin.

güçlü bir belirteç değil ama filmlerin imdb puanlarının gidişatına bakalım ki seyirci takdirini görmüş olalım:

batman, sene: 1989, yönetmen: tim burton, oyuncu: michael keaton, puan: 7,5
batman returns, sene: 1992, yönetmen: tim burton, oyuncu: michael keaton, puan: 7
batman forever, sene: 1995, yönetmen: joel schumacher, oyuncu: val kilmer, puan: 5.4
batman &amp; robin, sene: 1997, yönetmen: joel schumacher, oyuncu: george clooney, puan: 3.7
görüldüğü üzere 1989-1997 döneminde direkt bir düşüş var puanlarda. christopher nolan yönetmenliğindeki christian bale'in batman'i ile devam edelim.

batman begins, sene: 2005, puan: 8,2
the dark knight, sene: 2008, puan: 9
the dark knight rises, sene: 2012, puan: 8.4
yansıtılan en kuvvetli batman'in, antagonistleri de aracılığıyla christopher nolan'ın batman'i olduğunu söylemek herhalde yanlış olmaz. kusursuz bir portre değil ama oldukça başarılı. özellikle ikinci film o puanı hak ediyor mu, bilemiyorum. heath ledger'ın joker'i pek bir sükse yaptı tabii bu filmde, onun etkisi yadsınmamalı.

günümüze yaklaşıyoruz ama şimdi sıralayacağım filmlerin batman karakterine mahsus bir batman olmadığını, yanında birçok farklı kahramanın da bulunduğunu unutmayalım. çok daha çeşitli etkenler giriyor oyuna burada. ben affleck bu sefer yarasa.

batman v superman dawn of justice, sene: 2016, yönetmen: zack snyder, puan: 6,4
suicide squad, sene: 2016, yönetmen: david ayer, puanı: 6 (batman'in epey ufak bir rolü var ama formalite icabı listeye almak gerek.)
justice league, sene: 2017, yönetmen: zack snyder, puanı: 6.3
joaquin phoenix'in joker'inde de kısaca gördüğümüz batman'i almıyorum tabii listeye. malumunuz, daha süt bebesi.

son olarak da mevzubahis filmimiz var; robert pattinson'ın oyunculuğunda, matt reeves'in yönetmen koltuğunda olduğu film 2021'de gösterime girecek. bilmiyorum seyirciyi tatmin eder mi ama sinemanın -hayatın birçok alanında olduğu gibi- özellikle 21. yüzyıl ile artan endüstriyelleşmenin kurbanı olduğunun başarılı bir örneği batman karakteri. her başarısız filmde değişen karakterler, çizgi roman tarihinin en önemli figürlerinden olan bir kahramanın hikayesini sayısız kez anlatma merakının daha iyi bir açıklaması olabilir mi?

üstelik hugh jackman'ın wolverine'i gibi değil batman, her birkaç filmde bir oyuncu değişiyor, bu da sürdürülebilirliğin ne denli önemli olduğunu gösteriyor oyuncu çerçevesinden. epey uyduruk filmleri olsa da kimsenin wolverine'e yergide bulunduğunu görmedim ben bu yönde zira adam, 2000'lerin başından 2017'ye kadar üstünden atmadı karakterini.

neyse, herhalde çıktıktan sonra binlerce kişi sinemaya gider, warner bros'un cebine bolca nakit girer. yeni jenerasyona sinemanın adam döven kötü bakışlı yakışıklılar olduğu kanıksatılır, film ister "müthiş" olsun ister berbat olsun, yapımcılar tonla parayı götürür. belki birkaç yıla da başka bir genci, hatta siyahi yahut asya kökenli olma ihtimali var, ekranlarda batman olarak görürüz. o da birilerini öldürür ya da döver, şehir kurtulur ve kendini bunlarla uyuşturan modern sinema izleyicisi cebindeki üç kuruştan da olmuş olur.